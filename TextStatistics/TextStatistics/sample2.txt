Jerry Brown kormányzó kérésére természeti katasztrófa sújtotta területté nyilvánította egész Kaliforniát Donald Trump amerikai elnök, írja az MTI. Az elnöki döntés azt jelenti, hogy a tűzvészek áldozatai külön szövetségi pénzügyi segítséget igényelhetnek lakásépítéshez, munkanélküli támogatáshoz, vagy jogi tanácsadáshoz. Hétfőn éjjel a tűzvész halálos áldozatainak száma 42-re emelkedett.

Trump hétfőn éjjel Twitter-bejegyzésben közölte, hogy gyors választ akart adni a kormányzó kérésére, hogy legalább némileg megkönnyítse a hihetetlen szenvedést.

A Kalifornia történetének eddigi legpusztítóbb tűzvésze egyelőre nem enyhül. S bár még pillanatnyilag az anyagi károk számbavételéről sem lehet szó, a The Washington Post helyszínen lévő tudósítója arról számolt be: a hatóságok és az egykori lakók is azt fontolgatják, hogy Paradise városkát nem építik újjá. Az újjáépítés ugyanis rendkívül költséges lenne és hosszú ideig tartana.